---
layout: post
author: Nikiforos
---

Σ’εμένα έπεσε ο κλήρος να πω σ’όλους εσάς μια ιστορία. Φαντάζομαι ότι αυτό οφείλεται στο ότι δεν είχα και πολλά να προσφέρω όταν ηχογραφούσαν ο Λου και ο Νικίας, εκτός από το να κάνω το ντιβανοσκέπασμα. Έπινα και καφέ κιόλας, γιατί ήμουν πολύ προχωρημένο ντιβανοσκέπασμα. Το παραμυθάκι είναι πραγματικό με λίγες πινελιές φαντασίας και τα πρόσωπα θα είναι μάλλον άγνωστα και καλό για εσάς θα ήταν να παραμείνουν τα πράγματα έτσι. Γιατί αν σας γίνουν οικεία… κλάφ’τα Χαράλαμπε. 

Το θέμα από την άλλη είναι μάλλον σύγχρονο με κάτι ανέργους που ψάχνουν να βρουν τίποτα ενδιαφέρον να κάνουν και να θυμούνται παράλληλα τα παλιά. Το έργο όπως κάθε έργο που σέβεται τον εαυτό του έχει από όλα μέσα, φίλους, σεξ, καημούς και βία. Εγώ ήθελα να βάλουμε και εκρήξεις, αλλά δε με άφησαν και ακόμα και τώρα αγνοώ το λόγο. Όπως και να΄χει έβαλα τις δικές μου εδώ πέρα έτσι ώστε να ικανοποιήσω και τον πιο απαιτητικό αναγνώστη.

Κάθομαι τώρα και προσπαθώ να βάλω τις σκέψεις μου σε τάξη για να γράψω όλα όσα είδα και άκουσα για τη δημιουργία της ροκ όπερας. Ελπίζω ότι το ξέρατε ότι πρόκειται για ροκ όπερα κι ότι δε βρεθήκατε εδώ κατά λάθος. Ακόμα κι έτσι μείνετε γιατί έχω βάλει εκρήξεις. Σε ποιον δεν αρέσουν οι εκρήξεις; Για τις σκέψεις μου φυσικά επειδή δεν τα θυμόμουν βεβαίως όλα και ξέχασα και κάποια μέσα στο χαμό των ηχογραφήσεων, πραγματοποίησα και συνεντεύξεις με τους συντελεστές του έργου. Μολαταύτα, κάποιες ιστορίες μου τις κάρφωσαν οι κατά μέρους σπιούνοι μου. Τη σήμερον ημέρα δεν πας πουθενά αν δεν έχεις καλούς ρουφιάνους. Ας αφήσω όμως τα πολλά πολλά κι ας πω πώς ξεκίνησε η ιστορία έτσι όπως μου τη διηγήθηκε ο MINOS ο Θερμοσίφωνας.
